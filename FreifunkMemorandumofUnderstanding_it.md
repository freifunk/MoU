# Memorandum d'intesa di Freifunk

Dopo 10 anni Freifunk è decisamente un successo, ben conosciuta, e diffusa. Tuttavia osserviamo che le idee e gli obbiettivi originali di Freifunk non vengono presi in considerazione da tutte le community o da tutti i membri della community. Non è nostra intenzione escludere le comunità che non si identificano con la seguente interpretazione della natura di Freifunk. Ma è nostro interesse intraprendere un discorso di fondo su ciò che facciamo sotto l'etichetta condivisa di Freifunk. Questa bozza è stata scritta da un gruppo associato a Förderverein Freie Netzwerke e.V. L'idea è che costituisca un'intesa di fondo, e intende incoraggiare tutte le community a riflettere sugli argomenti trattati. Perché prendiamo parte a Freifunk? Quali idee ci sono dietro? Quali obbiettivi inseguiamo? In base a quali principi prendiamo decisioni e agiamo? Lo scopo di questo testo è sviluppare un'intesa che unisca tutti gli individui e i gruppi che agiscono sotto l'etichetta Freifunk.

## Preambolo

Le reti (wireless) libere sono costruite e messe a disposizione da una moltitudine di iniziative locali. Gli utenti sono al contempo operatori di reti di computer. Essi creano reti "fai da te", connettendo con le proprie forze appartamenti, case, vie, quartieri, paesi, o intere città. Una rete Freifunk è costruita in maniera decentralizzata e viene gestita da molti individui. Questa struttura organizzativa decentralizzata favorisce deliberatamente la volontà di attivarsi in loco invece di farsi governare da una entità più in alto. "Frei" (libero) sta a significare che queste reti sono fatte per essere aperte, accessibili anonimamente, gestite in ottica non commerciale, e il trasferimento di informazioni è al sicuro da ispezioni, modifche o censure. Sebbene Freifunk si riferisca principalmente a reti WLAN, il termine "freie Netzwerke" (reti libere) dovrebbe essere inteso in senso più ampio. Tra le altre cose, aderisce allo spirito della definizione fornita da freenetworks.org.

Nonostante il livello di decentralizzazione, riteniamo ragionevole e importante arrivare ad un'intesa comune sui principi fondamentali dell'iniziativa Freifunk, allo scopo di poter collaborare e supportarci l'un l'altro nelle nostre attività.

## Obbiettivi di Freifunk

L'uso di reti tecnologiche è diventata una pratica comune già molto tempo fa, ma nonostante ciò non si riflette a sufficienza su come si agisce al loro interno e sulle dinamiche di potere sottostanti. Freifunk ha tra i suoi obbiettivi dichiarati quello di rendere una fetta più ampia della società consapevole di questi aspetti, di promuovere l'accesso libero e aperto a reti pubbliche, e di incoraggiare ad agire in prima persona e con la propria testa. In questo processo vogliamo tener conto dei bisogni di diversi gruppi sociali. Riteniamo che la diversità e uno spettro ampio di idee siano fondamenta importanti da cui partire per raggiungere questi obbiettivi. Vogliamo incoraggiare tutti i partecipanti a prendere in mano la situazione, dando loro una mano a prendere confidenza con queste tematiche. Ci rendiamo conto che apprendere tutto questo è complesso e richiede tempo, ma riteniamo importante evitare che il desiderio da parte di alcuni partecipanti di limitarsi a "consumare" il servizio finisca col produrre gerarchie tra chi ha acquisito delle conoscenze e chi no. Per come vediamo le cose, questo porta ad erodere il concetto alla base di una rete "fai da te".

In quanto Freifunker partecipiamo al processo politico allo scopo di porre in essere e mantenere in piedi leggi che consentano le reti libere. Il movimento Freifunk è apartitico sotto questo aspetto e lavora con tutte le fazioni politiche.

## Principi di Freifunk

Il nostro desiderio è che la comunità costruisca l'implementazione tecnica delle reti libere in accordo a dei principi comuni: decentralizzata dunque, con gerarchie ridotte al minimo e quanto più deboli e piatte possibile, e tuttavia sulla base di un accordo comune.

Molti dei nostri principi sono già stati formulati da altri. In quanto Freifunker ci ritroviamo nei seguenti scritti esistenti:

* [Pico Peering Agreement](http://www.picopeer.net/PPA-en.html)
* ["La Nostra Visione"](http://freifunk.net/en/what-is-it-about/our-vision/)
* [La definizione di Free Culture](https://en.wikipedia.org/wiki/Free_Culture_(book))
* [La definizione di Community Wireless](http://wiki.freifunk.net/WirelessCommons#English)
* [La definizione di Free Networks](http://freenetworks.org/)
* [segretezza delle telecomunicazioni (GG Art. 10,1](https://dejure.org/gesetze/GG/10.html)
* [Principi di "Datensparsamkeit" (minimizzazione della raccolta dati) e "Datenvermeidung" (non raccogliere i dati) (BDSG § 3a)](https://dejure.org/gesetze/BDSG/3a.html)
* ["Wir speichern nicht!" (Non conserviamo i log)](http://www.wirspeichernnicht.de/)
* l'[etica hacker del Chaos Computer Club (CCC)](http://www.ccc.de/de/hackerethik), che è trasferibile alle reti libere
* la dichiarazione di rifiuto della discriminazione e del fascismo del CCC, ["Farbe erklären gegen Rechts"](http://www.ccc.de/updates/2005/unvereinbarkeitserklaerung), in particolare la sezione "Die Erklärung"

### Principi tecnici

Il Pico Peering Agreement è alla base delle nostre reti. Per noi i pilastri che costituiscono una rete libera sono i seguenti:

* I nostri nodi formano una rete mesh interconnettendosi gli uni con gli altri. Il termine rete Freifunk si riferisce a questa rete mesh. Finisce dove inizia Internet (ad esempio nel momento in cui un router instrada il traffico dati verso Internet), e finisce dove comincia la rete privata casalinga.
* Progettiamo le nostre reti per essere aperte e pubbliche: chiunque può essere operatore di un nodo e pertanto estendere la rete.
* La nostra rete è accessibile anonimamente, né gli utenti né gli operatori dei nodi sono costretti a registrarsi per partecipare.
* La nostra rete è non commerciale.
* La nostra rete non è censurata.
* Rispettiamo la legge sulla segretezza delle telecomunicazioni.
* Protezione della privacy e minimizzazione della raccolta di dati: non teniamo registri delle connessioni e non cataloghiamo dati. Non conserviamo dati che consentono l'identificazione della persona. La divulgazione di informazioni di contatto o di coordinate geografiche sulle mappe sono opzionali.
* Gli utenti sono responsabili per la crittografia end-to-end e per l'anonimizzazione del proprio traffico.

Quando progettiamo le nostre reti facciamo attenzione al livello di decentralizzazione. Quindi una situazione in cui poche persone possano amministrare e controllare un'intera (sotto)rete non riflette il nostro modo di pensare. Gli operatori dei nodi hanno libera scelta sul consentire o meno l'amministrazione da remoto. Gli interventi sui nodi, ad esempio aggiornamenti del firmware o altre operazioni di amministrazione remota, devono essere eseguiti con l'esplicito consenso dei rispettivi operatori. Gli operatori dei nodi possono inoltre decidere se preferiscono fornire accesso a Internet, che sia per i partecipanti della rete mesh o per il pubblico. Quando si decide di farlo, è importante che Freifunk non venga percepita come un "fornitore di accesso ad internet gratuito". Le decisioni sui rilasci dei software all'interno delle comunità locali vengono prese assieme. Il firmware per i nostri nodi è basato su software libero. Pubblichiamo ulteriore software sviluppato sempre come FLOSS. Puntiamo a produrre documentazione di qualità che consenta agli operatori di estendere il firmware o suggerire miglioramenti. L'apertura crea fiducia nel software.

### Principi sociali

Un clima sociale piacevole è importante per le nostre comunità. Freifunk dovrebbe essere un luogo che consenta agli individui di partecipare liberamente e sentirsi a proprio agio a prescindere dal proprio orientamento sessuale, origine, credenze, aspetto, età, o altri tratti (reali o attribuiti che siano). Le interazioni sociali dovrebbero essere rispettose; i nuovi arrivati sono sempre benvenuti. Non tolleriamo alcuna forma di discriminazione. Per noi questo significa: non c'è spezio per nazismo, o razzismo, o sessimo, o qualsiasi altra forma di comportamento disumanizzante.

Secondo questa nostra intesa, la "partecipazione" può includere al minimo quanto segue: usare la rete libera e gestire dei nodi, socializzare nelle comunità locali, essere attivi e applicare le proprie capacità nelle comunità Freifunk locali o interregionali. La partecipazione non è limitata alle abilità tecniche. Ogni forma di contributo è esplicitamente benvenuta ed è vista come un arricchimento per la comunità.

Siamo consapevoli che nelle nostre community nascono contese di potere: l'attribuzione e l'esercizio di potere sono stimolati da strutture centralizzate di natura sia sociale che tecnologica. Questa è una delle ragioni per cui operiamo in accordo al principio di decentralizzazione. Inoltre, le contese di potere possono avere a che fare con livelli di competenze tecniche distribuiti disequamente. Per noi è importante gestire questo tema in maniera responsabile, affrontarlo e - dove possibile - ridurre lo squilibrio di potere. Vogliamo raggiungere ciò attraverso il massimo scambio di conoscenze possibile e strutture decentralizzate.

### Corretta gestione di informazioni e conoscenza

Vogliamo imparare a costruire e mantenere operative le reti, invece di farle tirare su e gestire da "esperti". Parliamo di questo quando diciamo "rete fai da te". Vogliamo dare più potere alle persone e incoraggiarle a prendere parte attiva nella creazione dell'infrastruttura, a valutare e ricercare l'impatto della tecnologia sulla società. Promuoviamo la comprensione delle reti e delle tecnologie di rete ("Alfabetizzazione in codice e reti"), e pertanto scambiamo conoscenze in ogni momento e rendiamo il codice disponibile pubblicamente. Facciamo ricerca e sperimentiamo con l'infrastruttura, e pertanto non aspiriamo ad una disponibilità permanente del servizio.

La creazione di reti "fai da te" è un processo. Siamo consapevoli che potremmo non raggiungere pienamente tutti gli obbiettivi di questo processo. Per questo cerchiamo di sottoporci regolarmente ad un onesto esame di coscienza, senza attaccarci o aprire le ostilità. Diamo priorità all'apprendimento e al miglioramento delle strutture tecnologiche e sociali. 

### Forme organizzative

Una community Freifunk è, detta semplicemente, un'affiliazione libera e senza impegno tra diversi individui. Le associazioni locali possono supportare il gruppo quando un'entità legale registrata è di beneficio, ad esempio per raccogliere donazioni o firmare contratti; tuttavia, fondare una propria associazione non è un requisito in Freifunk. I cambiamenti vengono decisi in congiuntura tra tutti i partecipanti attivi, non solo i membri di un'associazione o di un'organizzazione di supporto.

Per le poche decisioni che coinvolgono trasversalmente più comunità viene creato un "Consiglio Consultivo di Freifunk", una rappresentazione di membri della comunità appartenenti a diversi stati federali (tedeschi). Questo Consiglio può essere interpellato quando ci sono conflitti tra comunità.
